LEAN

Rodowód koncepcji Lean jest starszy niż jej nazwa i sięga lat pięćdziesiątych XX wieku, kiedy to Taiichi Ohno zatrudniony przez Eijie Toyoda wprowadzał w przemyśle motoryzacyjnym system znany dzisiaj jako „Just in Time”. Jednak określeniem „Lean production” posłużył się jako pierwszy w 1988 roku John Krafcik – jeden z badaczy z International Motor Vehickle Program, a spopularyzowane zostało w książce „The machine that changed the world”. Lean management (zarządzanie wyszczuplające) jest metodyką zarządzania kreującą taką kulturę pracy w organizacji, która sprawia, że wszyscy uczestnicy organizacji są zainteresowani ustawiczną obniżką kosztów, podnoszeniem poziomu jakości i skracaniem cyklu dostawy. Wszystko po to, by maksymalnie spełniać oczekiwania klientów oraz prosperować, dostosowując się płynnie do warunków otoczenia. Koncepcja ta kładzie nacisk na eliminację wszelkiego marnotrawstwa. Lean Production/Manufacturing/Enterprise (szczupła produkcja, szczupłe wytwarzanie, szczupłe przedsiębiorstwo), może być traktowane jako nowa filozofia zarządzania przedsiębiorstwem, nowa organizacja przedsiębiorstwa bądź jako system koncepcji i metod zarządzania.
Jako filozofia, Lean Production wyznacza następujące zasady:

1. Zasada określenia wartości (Specify the Value). Zdefiniowanie wartości wymaga wspólnej analizy przez producenta i klienta tego, co naprawdę klient potrzebuje. Może to oznaczać radykalną zmianę (japońskie Kaikaku) w stosunku do wartości, którą dotychczas klient kupował a producent oferował. W rezultacie prowadzi to do zdefiniowania produktu. Taka krytyczna postawa w stosunku do określenia wartości jest niezbędna także w procesie dalszego rozwoju produktu. Kolejnym krokiem w definiowaniu wartości jest określenie kosztu produktu. Punktem wyjścia może być koszt produktów oferowanych przez konkurentów, który zostaje obniżony poprzez wyeliminowanie marnotrawstwa (japońskie Muda). W efekcie, przedsiębiorstwo ma możliwość: obniżenia ceny a przez to zwiększenia sprzedaży, wzbogacenia wyposażenia lub możliwości produktu (co również może spowodować wzrost sprzedaży), dodania do fizycznego produktu usług tworzących dodatkową wartość (może to prowadzić do zwiększenie zatrudnienia), rozszerzenia sieci dystrybucji produktów (co może spowodować wzrost sprzedaży z pewnym opóźnieniem) lub inwestowania zysków w rozwój produktów, co zwiększa sprzedaż w przyszłości.

2. Zasada identyfikacji strumienia wartości (Identify the Value Stream). Strumień wartości obejmuje ogół czynności, poczynając od pozyskania surowca, do uzyskania konkretnego produktu. Czynności te dzielone są na trzy kategorie: takie, które tworzą wartość tak jak ją rozumie klient, czynności nie tworzące wartości, ale chwilowo są one niezbędne (Muda 1), oraz takie, które nie tworzą wartości i mogą być natychmiast wyeliminowane (Muda 2).

3. Zasada przepływu (Flow). Nakazuje ona aby dążyć do uzyskanie przepływu strumienia wartości bez zatrzymania, produktów wadliwych i oczekiwań na kolejne czynności. W związku z tym należy: wyeliminować bariery organizacyjne, które zakłócają przepływ, bądź wręcz zatrzymują go, dostosować plan rozmieszczenia maszyn, adaptować zdolność produkcyjną maszyn oraz zastosować wachlarz różnorodnych metod i technik odchudzania produkcji. Należą do nich: praca zespołowa, QFD (Quality Function Deployment), sterowanie przepływem produkcji według taktu tak, aby zsynchronizować wielkość produkcji z wielkością sprzedaży, wizualizacja umożliwiająca natychmiastową ocenę stanu systemu (Visual Control), normatywy cyklu produkcyjnego (Cycle Time), Just In Time, krótkie czasy przezbrojeń maszyn, a w tym technika – SMED (Single Minute Exchange of Dies) prowadząca do skrócenia czasu przezbrojenia poniżej 10 minut oraz przezbrojenie błyskawiczne (one-touch set up) zajmujące mniej niż jedną minutę, zrównoważony plan produkcji, obejmujący sekwencyjnie powtarzające się wielkości zamówień na różne produkty (japońskie Heijunka), gniazda potokowe (Production Ceels), przepływ po jednej sztuce (japońskie Chaku-chaku; Single-piece Flow), TPM – kompleksowe utrzymanie ruchu (Total Productive Maintenance), sprawdzanie, czy nie popełniono błędu (japońskie Poka-yoke), 5S (Seiri – Sort – Selekcja; Seiton – Systematize - Systematyka; Seiso – Sweep – Sprzątanie; Seiketsu – Sauitize –Schludność; Shitsuke – Selfdiscipline - Samodyscyplina).

4. Zasada ssania (Pull). Nakazuje produkcję wyrobów w takiej ilości, jaka jest potrzebna i tylko wtedy, gdy są one niezbędne. Przepływ strumienia wartości uruchomiany jest w związku z tym przez zamówienie złożone na produkt przez zewnętrznego klienta a kierunek przepływu zamówień na produkty z poszczególnych operacji jest przeciwny do przepływu strumienia wartości. Produkcja odbywa się w małych partiach lub po jednej sztuce, zgodnie z metodą Just In Time, a przepływ jest sterowany za pomocą techniki Kanban. Zasada ssania prowadzi do skrócenia cyklu produkcyjnego i zmniejszenia zapasów, w tym zapasu robót w toku.

5. Zasada doskonałości (Perfection). Dążenie do doskonałości może być prowadzone dwoma sposobami, poprzez ciągłe doskonalenie (Kaizen) oraz poprzez wprowadzanie radykalnych zmian (Kaikaku). Pierwszy sposób koncentruje się na poszczególnych czynnościach w łańcuchu wartości, drugi – na doskonaleniu całego łańcucha wartości. Wybór któregoś z tych sposobów wymaga określenia dystansu istniejącego pomiędzy stanem obecnym i doskonałością, a następnie określenia, które formy marnotrawstwa w strumieniu wartości powinny być usunięte w pierwszej kolejności.

Powyższe zasady nie tworzą cyklu czy procedury. Należy je stosować równolegle. Rozwijanie koncepcji „Lean” doprowadziło do sformułowania jeszcze innych reguł lub do wyartykułowania innego kontekstu tych samych prawideł przedstawionych poniżej:

1. Klient (Customer). Zasada nakazuje traktować klienta jako punkt początkowy i końcowy procesu. Wszystkie działania należy optymalizować pod kątem potrzeb konsumenta, a nie ze względu na wewnętrzne interesy. Należy zrozumieć rzeczywiste oczekiwania odbiorcy i dostarczyć mu to czego chce, a nie to, co firma jest w stanie wykonać.
2. Prostota (Simplicity). Procesy, systemy, technologie, sterowanie – powinny być proste. W przypadku produktu przejawia się to mniejszą jego złożonością i stosowaniem części zunifikowanych; w przypadku zaopatrzenia – współpracą z kilkoma godnymi zaufania dostawcami. Należy wystrzegać się skomplikowanych systemów komputerowych, nadmiernej automatyzacji, skomplikowanych linii produkcyjnych, zawiłych systemów wynagrodzeń, etc.

3. Wizualizacja (Visibility). Należy dążyć do graficznej prezentacji uzyskiwanych wyników, tak, aby łatwo można było sprawdzić co zostało zrobione i jak to się ma do wyników innych.

4. Regularność (Regularity). Jeżeli wykonuje się produkcję w sposób regularny, powtarzalny, to unika się sytuacji zaskakujących, mogących powodować zakłócenia. Sprzyja to ograniczeniu zapasów, poprawie jakości i zmniejszeniu kontroli. Rytmiczne wprowadzanie produktu na rynek skraca cykl produkcji i powoduje, że innowacje stają się normą.

5. Marnotrawstwo (Waste, Muda). Trzeba rozpoznawać marnotrawstwo i redukować je. Jest to ciągłe zadanie każdego członka organizacji.

6. Proces (Process). Należy orientować się na procesy i widzieć łańcuchy dostawców. Organizacja musi być dostosowana do procesów. Należy skoncentrować się na procesie przepływu wyrobów a nie na rozmieszczeniu maszyn czy przepływie ludzi. Pomocne jest mapowanie procesów.

7. Zapobieganie (Prevention). Należy dążyć do zapobiegania problemom, a nie tylko do kontroli i podejmowania działań regulacyjnych. Kontrolując nie produkt, lecz proces realizuje się działania zapobiegawcze.

8. Czas (Time). Należy dążyć do skracania cyklu wykonania wyrobu, dostawy czy wprowadzenia wyrobu na rynek. Działania należy prowadzić współbieżnie i równolegle, tak w produkcji, projektowaniu, jak i w procesach pomocniczych i obsługi. Unikać opóźniania fazy zwiększającej wartość przez wprowadzanie przed nią fazy, która wartości nie zwiększa. Czas jest najlepszą miarą.

9. Partnerstwo (Partnership). Współpraca musi następować zarówno pomiędzy przedstawicielami różnych funkcji jak i z dostawcami zewnętrznymi. Konkurują łańcuchy dostawców a nie firmy. Pracownicy są partnerami. Należy budować zaufanie.

10. Kontrola osobista (Gemba). Należy osobiście sprawdzać fakty na warsztacie. Dokonywać obchodu zakładu. Wdraża się na warsztacie a nie w biurze. Upowszechniaj tę zasadę.

11. Odchylenia (Variation). Odchylenia od stanów pożądanych występują w każdym procesie. Należy dążyć do ich zmniejszenia, dokonywać pomiaru procesu,znać tolerancje, i nauczyć się rozróżniać odchylenia naturalne od powodowanych szczególnymi zdarzeniami. Należy budować systemy elastyczne, odpornena zakłócenia.

12. Uczestnictwo (Participation). Pracownicy powinni mieć pierwszeństwo w rozwiązaniu problemu oraz uczestniczyć zarówno w sukcesie jak i współodpowiadać za niepowodzenia.

Określenie Lean Management jest często używane, zwłaszcza w literaturze polskiej. Japończycy, nazywając tę koncepcję Toyota Production System, odnosząc ją jednak do systemu produkcyjnego, a więc tego podsystemu przedsiębiorstwa, w którym przede wszystkim zachodzą przetworzenia energo-materialne, prowadzące do uzyskania wyrobu zaspokajającego oczekiwania nabywcy i użytkownika. Nieco szersze desygnaty ma ono gdy mówimy o Lean Manufacturing, bo wtedy odnosi się także do części procesów informacyjno-decyzyjnych, które związane są z technicznym przygotowaniem produkcji, zaopatrzeniem oraz z pomocniczymi procesami produkcyjnymi i ich systemami informacyjnymi. To odniesienie do sfery procesów produkcyjnych czy wytwórczych sugeruje ograniczenie potencjalnego zastosowania tej koncepcji, ponieważ jej nazwa pozostawia poza swoimi desygnatami całą sferę działalności usługowej, zwłaszcza zaś usługi niematerialne. Pod tym względem określenie Lean Management jest lepsze, ponieważ nie zawęża zakresu jej zastosowania do jakiejkolwiek sfery procesów podstawowych, nadmiernie jednak koncentruje się na procesach informacyjno-decyzyjnych organizacji. Sądzimy, że wady obu tych określeń to jest Lean Production/Lean Manufacturing i Lean Management, co najmniej w znacznym stopniu ogranicza nazwa Lean Enterprise (szczupłe przedsiębiorstwo), eksponująca cały działający podmiot. Z tego względu będzie ona tutaj najczęściej używana, i to w obu wersjach językowych. Powyższe uwagi mają przede wszystkim znaczenie porządkujące, bo trzeba przyznać, że teoretycy, a zwłaszcza praktycy nie wdają się w takie dywagacje i ignorują te różne odcienie znaczeniowe, niekiedy ze szkodą dla precyzji ich przekazu. Koncepcja przedsiębiorstwa „szczupłego” może być widziana jako jedna z dwóch podstawowych strategii organizacyjnych przedsiębiorstwa. Wykorzystuje ona bardziej szczegółowe założenia i metody nakierowane na likwidację wszelkich przejawów marnotrawstwa, dzięki czemu poprawia się ekonomiczność działania, gdyż przedsiębiorstwo zużywa mniej zasobów (środków rzeczowych, finansowych, ludzkich i czasu) dla osiągnięcia tego samego celu. Wydaje się, że jest ona stosowana przede wszystkim w przedsiębiorstwach posiadających duży potencjał wytwórczy, zapewniający im znaczną samodzielność realizacji ich celów. To jednak implikuje, że popyt na produkty, których wytwarzanie ten potencjał umożliwia, musi być względnie długotrwały. Lean Enterprise jest bardziej systemem koncepcji i metod organizacji i zarządzania, a także różnych narzędzi, aniżeli pojedynczą metodą (chociaż w literaturze przedmiotu tak najczęściej jest przedstawiana) i z tego względu traktujemy ją jako meta-koncepcję zarządzania, posługując się zarówno tą nazwą jak i ze względów stylistycznych określeniami „koncepcja” czy „strategia”.
